C'era una volta una vecchia capra, che aveva sette caprettini, e li amava come una mamma ama i suoi bimbi. Un giorno penso' di andare nel bosco a far provviste per il desinare; li chiamo' tutti e sette e disse: "Cari piccini, voglio andar nel bosco; guardatevi dal lupo; se viene, vi mangia tutti in un boccone. Quel furfante spesso si traveste, ma lo riconoscerete subito dalla voce rauca e dalle zampe nere." I caprettini dissero: "Cara mamma, staremo ben attenti, potete andar tranquilla." La vecchia belo' e si avvio' fiduciosa. 

Poco dopo, qualcuno busso' alla porta, gridando: "Aprite, cari piccini; c'e' qui la vostra mamma, che vi ha portato un regalo per ciascuno." Ma, dalla voce rauca, i caprettini capirono che era il lupo. "Non apriamo," dissero, "non sei la nostra mamma; la mamma ha una vocina dolce, la tua e' rauca; tu sei il lupo." Allora il lupo ando' da un bottegaio e compro' un grosso pezzo di creta; lo mangio' e cosi' s'addolci la voce. Poi torno', busso' alla porta e grido': "Aprite, cari piccini, c'e' la vostra mamma, che vi ha portato un regalo per ciascuno." Ma aveva appoggiato alla finestra la sua zampa nera; i piccini la videro e gridarono: "Non apriamo; la nostra mamma non ha le zampe nere come te: tu sei il lupo." Allora il lupo corse da un fornaio e gli disse: "Mi son fatto male al piede, spalmaci sopra un po' di pasta." E quando il fornaio gli ebbe spalmato la zampa, corse dal mugnaio e gli disse: "Spargimi sulla zampa un po' di farina bianca." Il mugnaio penso': Il lupo vuole ingannare qualcuno, e rifiuto'; ma il lupo disse: "Se non lo fai, ti mangio." Allora il mugnaio ebbe paura e gli imbianco' la zampa. Gia', cosi' fanno gli uomini.

Ora il briccone ando' per la terza volta all'uscio, busso' e disse: "Apritemi, piccini; la vostra cara mammina e' tornata dal bosco e vi ha portato un regalo per ciascuno." I caprettini gridarono: "Prima facci vedere la zampa, perche' sappiamo se tu sei la nostra cara mammina." Allora il lupo mise la zampa sulla finestra, e quando essi videro che era bianca credettero tutto vero quel che diceva e aprirono la porta. Ma fu il lupo a entrare. I capretti si spaventarono e cercarono di nascondersi. Il primo salto' sotto il tavolo, il secondo nel letto, il terzo nella stufa, il quarto in cucina, il quinto nell'armadio, il sesto sotto l'acquaio, il settimo nella cassa dell'orologio a pendolo. Ma il lupo li trovo' tutti e non fece complimenti: li ingoio' l'un dopo l'altro; ma l'ultimo, dentro la cassa dell'orologio, non lo trovo'. Quando si fu cavata la voglia, il lupo se ne ando', si sdraio' sotto un albero sul verde prato e si mise a dormire.

Poco dopo la vecchia capra torno' dal bosco. Ah, cosa le tocco' vedere! La porta di casa era spalancata, tavola sedie e panche erano rovesciate, l'acquaio era in pezzi, coperta e cuscini strappati dal letto. Cerco' i suoi piccoli, ma non riusci' a trovarli da nessuna parte. Li chiamo' per nome, l'un dopo l'altro, ma nessuno rispose. Finalmente, quando chiamo' il piu' piccolo, una vocina grido': "Cara mamma, sono nascosto nella cassa dell'orologio." Lo tiro' fuori ed egli le racconto' che era venuto il lupo e aveva divorato tutti gli altri. Pensate come pianse per i suoi poveri piccini!

Alla fine usci' tutt'afflitta e il caprettino piu' piccolo corse fuori con lei. Quando arrivo' nel prato, ecco il lupo sdraiato sotto l'albero, e russava tanto da far tremare i rami. L'osservo' da tutte le parti e noto' che nella pancia rigonfia qualcosa si moveva e si dimenava. "Ah, Dio mio," penso', "che siano ancor vivi i miei poveri piccini, che il lupo ha divorato per cena?" Disse al capretto di correre a casa e di prendere forbici, ago e filo. Poi taglio' la pancia del mostro; e al primo taglio, un capretto mise fuori la testa, poi, via via che tagliava, saltaron fuori tutti e sei ed erano tutti vivi e stavano benone; perche' il mostro per ingordigia li aveva ingoiati interi. Che gioia fu quella! Si strinsero alla loro cara mamma e saltellavano contenti come pasque. Ma la vecchia disse: "Andate, ora; e cercate delle pietre da riempir la pancia a questo dannato prima che si desti." Allora i sette caprettini trascinarono in gran fretta le pietre e ne cacciarono in quella pancia quante ne poterono portare. Poi la vecchia la ricuci' in un baleno, sicche' il lupo non se ne accorse e non si mosse neppure.

Finalmente, quando ebbe fatto una bella dormita, il lupo si alzo', e perche' le pietre nello stomaco gli davano una gran sete, volle andare a una fontana. Ma quando comincio' a muoversi, le pietre si misero a cozzare nella pancia con gran fracasso. Allora grido':
"Romba e rimbomba
Nella mia pancia credevo fossero
Sei caprettini, sono pietroni
Belli e buoni."
E quando arrivo' alla fontana e si chino' sull'acqua per bere, il peso delle pietre lo tiro' giu', e gli tocco' miseramente affogare. A quella vista i sette capretti vennero di corsa, gridando: "Il lupo e' morto! il lupo e' morto!" E con la loro mamma ballarono di gioia intorno alla fontana.


* * * FINE * * *