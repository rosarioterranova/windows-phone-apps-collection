C'era una volta un povero pastorello, padre e madre gli erano morti; e il giudice l'aveva affidato a un uomo ricco, perche' lo mantenesse e lo educasse in casa sua. Ma l'uomo e sua moglie avevano un cuore cattivo e, nonostante la loro ricchezza, erano astiosi e avari e se la prendevano con chi metteva in bocca un pezzetto del loro pane. A quel povero ragazzo, qualunque cosa facesse, davan poco da mangiare, e in cambio, tante botte.
 
Un giorno egli doveva custodir la chioccia coi pulcini. Ma la chioccia mise al riparo i suoi piccoli sotto una siepe; ed ecco piombare giu' lo sparviero e portarsela via su in alto. Il ragazzo gridava a squarciagola: «Ladro! ladro! briccone!». Ma a che serviva? Lo sparviero non restitui' la sua preda. L'uomo udi' il baccano, accorse, e quando senti' che la sua gallina era persa, ando' su tutte le furie e diede al ragazzo un tal carico di busse, che il poveretto non pote' muoversi per due giorni. Da allora in poi, dovette custodire i pulcini senza la gallina, ma era ancor peggio: l'uno correva di qua, l'altro di la'. Egli penso' di far cosa saggia legandoli tutti insieme a una cordicella, perche' lo sparviero non ne potesse rubar nessuno. Ma si sbaglio' di grosso: dopo qualche giorno, una volta ch'egli s'era addormentato, sfinito dalla fame e dal gran correre, arrivo' l'uccello di rapina, ghermi' uno dei pulcini e, siccome gli altri gli erano attaccati, li porto' via tutti, si poso' su un albero e li divoro'. Il contadino tornava appunto a casa e quando vide quella sciagura ando' in bestia, e picchio' spietatamente il ragazzo, che dovette restar a letto parecchi giorni.
 
Quando fu di nuovo in piedi, il contadino gli disse: «Sei troppo stupido, non puoi servirmi come guardiano; mi farai da galoppino». Lo mando' dal giudice, a portargli un cesto pieno d'uva, e gli diede una lettera. Per via la fame e la sete lo tormentavano tanto, che il povero ragazzo mangio' due grappoli. Porto' il cesto al giudice, ma questi lesse la lettera, conto' i grappoli, poi disse: «Ne mancano due». Il ragazzo confesso' onestamente di aver mangiato i grappoli mancanti, spinto dalla fame e dalla sete. Il giudice scrisse una lettera al contadino e domando' un altro cesto d'uva.

Di nuovo il ragazzo dovette portarla con una lettera. Ma anche stavolta aveva tanta fame e tanta sete che non pote' fare a meno di mangiare altri due grappoli. Prima pero' tolse la lettera dal cesto, la mise sotto una pietra e ci si sedette sopra, perche' la lettera non potesse star a vedere e poi tradirlo. Ma il giudice gli chiese ragione dei grappoli mancanti. «Ah», disse il ragazzo, «chi ve l'ha detto? La lettera non poteva saperlo, perche' l'avevo messa sotto una pietra.» Il giudice dovette ridere di quell'ingenuita' e scrisse all'uomo, esortandolo a trattar meglio il povero ragazzo e a non fargli patir la fame e la sete; gl'insegnasse anche cos'era giusto e cos'era ingiusto.
«Te la faro' veder io la differenza!», disse quell'uomo crudele, «ma chi non lavora non mangia; e se farai qualcosa d'ingiusto, lo imparerai a forza di botte.» Il giorno dopo gli diede da fare un lavoraccio: doveva tagliare qualche balla di paglia come foraggio per i cavalli; e lo minaccio': «Fra cinque ore son di ritorno; se la paglia non e' ben triturata, ti batto tanto, che non potrai piu' muovere un dito». Il contadino ando' alla fiera con la moglie, il garzone e la serva, e al ragazzo lascio' soltanto un piccolo tozzo di pane. Il ragazzo si mise a tagliare e a lavorare a piu' non posso. Siccome gli venne caldo, si tolse il giubbetto e lo getto' sulla paglia. Temendo di non finire, continuo' a tagliare senza interrompersi; per la fretta, insieme alla paglia tagliuzzo' sbadatamente anche il giubbetto. Troppo tardi s'accorse della disgrazia e non c'era piu' nulla da fare. «Ah!» grido', «adesso per me e' finita! Quell'uomo cattivo non mi ha minacciato invano; quando torna e vede cos'ho fatto, mi ammazza! A togliermi la vita, voglio piuttosto esser io.»

Una volta egli aveva sentito la contadina che diceva: «Sotto il letto ho una pentola di veleno». Ma l'aveva detto soltanto per tener lontani i ghiottoni, perche' dentro c'era del miele. Il ragazzo striscio' sotto il letto, tiro' fuori la pentola e la vuoto'. «Non capisco», disse, «la gente dice che la morte e' amara: a me pare dolce. Non c'e' da stupirsi che la contadina se l'auguri cosi' spesso». Si mise a sedere su un seggiolino, rassegnato a morire. Ma, invece di diventar piu' debole, si sentiva rinforzato da quel cibo nutriente.
«Non doveva esser veleno!», penso'. «Ma una volta il contadino ha detto che nel suo armadio c'era una bottiglia di veleno per le mosche: sara' quello il vero veleno che mi fara' morire.» Ma non era veleno per le mosche, era vino d'Ungheria. Il ragazzo tiro' fuori la bottiglia e la vuoto'. «Anche questa morte e' dolce!», disse; ma poco dopo il vino comincio' a dargli alla testa e a stordirlo, ed egli penso' che s'avvicinasse la fine. «Sento che sto per morire», disse, «andro' al cimitero e cerchero' una fossa.» Usci' barcollando, giunse al cimitero e si corico' in una fossa appena scavata. Smarriva i sensi a poco a poco. Nelle vicinanze c'era un'osteria, dove si dava una festa di nozze: quando senti' la musica, gli parve di esser gia' in paradiso, finche' perse del tutto la conoscenza. Il povero ragazzo non si sveglio' piu': il calore del vino e la fredda rugiada della notte lo uccisero, ed egli resto' nella fossa in cui si era coricato.

Quando il contadino ebbe notizia della sua morte, inorridi' ed ebbe paura d'esser condotto davanti al tribunale; anzi, fu cosi' grande il suo spavento, che cadde a terra svenuto. La moglie, che era accanto al focolare con una padella piena di strutto, s'affretto' a soccorrerlo. Ma la padella prese fuoco, e il fuoco s'appicco' a tutta la casa, che in poche ore fu ridotta in cenere. Ed essi, tormentati dal rimorso, passarono nella piu' nera miseria gli anni che restavan loro da vivere.