Rico era un gran pigrone, e benche' non avesse altro da fare che portare tutti i giorni al pascolo la capra, tuttavia la sera, finita la sua giornata, tornava a casa sospirando: «e' in verita' un gran peso e una bella fatica, portar questa capra al pascolo, giorno dopo giorno, fino ad autunno inoltrato! Se almeno ci si potesse sdraiare e dormire! Ma no, bisogna tenere gli occhi aperti, perche' non danneggi le giovani piante, non entri in un giardino attraverso la siepe e magari non scappi. Come si fa a stare in pace e godersi la vita?». Si mise a sedere, raccolse i suoi pensieri e andava ruminando come togliersi quel peso dalle spalle. Per un bel po', continuo' a meditare invano, ma ad un tratto fu come se gli cadesse una benda dagli occhi. «So quel che ho da fare!», esclamo', «Sposo la grassa Trina; ha una capra anche lei, e insieme con quella puo' pascolare anche la mia, e io non ho piu' bisogno di strapazzarmi.»
 
 
 Allora Rico si alzo', mise in moto le sue stanche membra e attraverso' la strada; cosi' distante era la via dove abitavano i genitori della grassa Trina; e chiese la mano della loro virtuosa e diligente figliola. I genitori non ci pensarono sopra un pezzo. «Dio li fa e poi li accompagna!», dissero, e diedero il loro consenso. Cosi' la grassa Trina si marito' con Rico e porto' al pascolo tutte e due le capre. Rico si dava bel tempo, non doveva riposarsi che della sua pigrizia. Ogni tanto andava anche lui al pascolo e diceva: «e' soltanto per goder di piu' il riposo; se no, non ci si trova piu' gusto».
 
 Ma la grassa Trina non era meno pigra di lui. «Caro Rico», disse un giorno, «perche' dobbiamo avvelenarci la vita e rovinarci i piu' begli anni della gioventu'? Queste due capre, che, a forza di belare, ogni mattina ci rompono il sonno sul piu' bello, non e' meglio darle al nostro vicino, che ci dia in cambio un alveare? L'alveare lo mettiamo dietro casa, in un posto soleggiato, e non ce ne curiamo piu'. Le api, non occorre custodirle e menarle al pascolo; volan fuori, trovan da se' la via di casa e raccolgono il miele, senza darci il minimo disturbo.» «Hai parlato da donna sensata», rispose Rico, «e' una proposta da metter subito in atto; e poi, il miele e' piu' gustoso e piu' nutriente del latte di capra e si puo' conservar piu' a lungo.»
 
 Il vicino diede ben volentieri un alveare in cambio delle capre. Le api volavano instancabilmente su e giu', dal mattino presto a tarda sera, e riempirono l'alveare di bellissimo miele, cosi' che d'autunno Rico pote' ricavarne un bell'orcio.
 Lo misero su un'asse, fissata in alto al muro della loro camera, e siccome temevano che potessero rubarglielo o che ci capitassero i topi, Trina ando' a prendere un grosso bastone di nocciolo, e lo mise accanto al letto, per averlo a portata di mano senza doversi alzare inutilmente, cosi' da scacciar gli intrusi senza scomodarsi.
 
 Il pigro Rico non voleva mai alzarsi prima di mezzogiorno e diceva: «Chi si leva di mattina, spreca la sua fortuna». Una volta, che se ne stava ancora a letto a giorno chiaro e si riposava della lunga dormita, disse a sua moglie: «Alle donne piace il dolce, e tu continui ad assaggiare il miele: prima che te lo sia mangiato tutto da sola, e' meglio venderlo per comprare un'oca con un papero». «Ma non prima di avere un bambino che la guardi!», replico' Trina. «Devo forse affannarmi coi paperi, e sprecar per niente le mie forze?» «Credi forse che il ragazzo guarderebbe le oche?», disse Rico. «Oggigiorno i figli non obbediscono piu': fan sempre di testa loro, perche' credono di aver piu' senno dei genitori, proprio come quel servo che doveva cercar la vacca e correva dietro a tre merli.» «Oh,» rispose Trina, «guai a lui, se non fara' quel che dico! Prendero' un bastone e gliene daro' tante, da conciarlo per il di' delle feste! Guarda, Rico», grido' infervorata, e afferro' il bastone con cui voleva scacciar i topi, «guarda come lo picchiere!» Levo' il braccio, ma disgraziatamente colpi' il vaso di miele sull'asse. L'orcio batte' contro il muro, e venne giu' a pezzi, e il bel miele colo' sul pavimento. «Oca e papero son bell'e andati», disse Rico, «e non occorre piu' custodirli. Fortuna che l'orcio non mi e' caduto in testa! C'e' proprio da esser contenti della sorte!» E vedendo ancora un po' di miele in un coccio, allungo' la mano e disse tutto soddisfatto: «Godiamoci questo piccolo avanzo, moglie, e poi riposiamoci un po' dello spavento patito. Che importa se ci alziamo un po' piu' tardi del solito? La giornata e' pur sempre lunga abbastanza!». «Si'», rispose Trina, «si arriva sempre a tempo. Sai che una volta la lumaca fu invitata a nozze, si mise in cammino, ma arrivo' al battesimo. E davanti alla casa le capito' di cascar giu' dalla siepe, e disse: "Maledetta la mia fretta!".»