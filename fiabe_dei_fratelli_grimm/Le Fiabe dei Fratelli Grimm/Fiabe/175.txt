Un tempo c'era un paese, dove la notte era sempre buia e il cielo si stendeva sulla terra come un drappo nero; perche' non sorgeva mai la luna e neppure una stella brillava nelle tenebre. Durante la creazione, al mondo era bastata la luce notturna. Una volta quattro giovani lasciarono il paese per girare il mondo e arrivarono in un altro regno dove, la sera, quando il sole era scomparso dietro i monti, c'era su una quercia una palla lucente, che spandeva dappertutto una luce morbida. E si poteva veder bene e discernere ogni cosa, anche se quel lume non risplendeva come il sole. I viandanti si fermarono e domandarono a un contadino, che passava di la' col suo carro, che luce fosse mai quella. «e' la luna!», rispose, «il nostro sindaco l'ha comprata per tre scudi e l'ha attaccata alla quercia. Tutti i giorni deve tenerla pulita e versarci dell'olio, perche' arda sempre chiara. Per quello gli diamo uno scudo alla settimana.»

Quando il contadino se ne fu andato, disse uno dei quattro: «Questa lampada ci potrebbe servire: al nostro paese abbiamo una quercia, che e' grossa come questa, e potremmo appenderla. Che gioia, se di notte non dovessimo andar tastoni al buio!». «Sentite», disse il secondo, «andiamo a prendere carro e cavalli e portiamo via la luna. Qui possono comprarsene un'altra.» «Io sono bravo ad arrampicarmi», disse il terzo, «la portero' giu'.» Il quarto ando' a prendere un carro coi cavalli, il terzo s'arrampico' sull'albero, fece un buco nella luna, ci passo' una fune e la tiro' giu'. Quando la palla lucente fu sul carro, la coprirono con un panno, perche' nessuno s'accorgesse del furto. La portarono felicemente nel loro paese e la misero su un'alta quercia. Vecchi e giovani si rallegrarono quando la lampada nuova comincio' a spander la sua luce su tutti i campi e ne riempi' stanze e tinelli. I nani vennero fuori dai crepacci e i piccoli gnomi, nei loro giubbetti rossi, danzarono il girotondo sui prati.
 
 I quattro compagni rifornivano la luna di olio, la smoccolavano e ogni settimana ricevevano il loro scudo. Ma diventarono vecchi; e quando uno di loro si ammalo' e senti' avvicinarsi la morte, ordino' che un quarto della luna fosse sotterrato con lui come sua proprieta'. Quando fu morto, il sindaco sali' sull'albero e con i forbicioni taglio' via un quarto di luna, che fu posto nella tomba. La luce della luna diminui', ma impercettibilmente. Quando mori' il secondo, gli fu dato il secondo quarto di luna, e la luce scemo' ancora. Divento' ancora piu' fioca dopo la morte del terzo, che si prese anche lui la sua parte: e quando fu seppellito il quarto, torno' l'antica oscurita'. La sera, quelli che uscivano senza lanterna, si scontravano gli uni contro gli altri.
 
 Ma quando le quattro parti della luna si ricongiunsero all'inferno, dove sempre avevan regnato le tenebre, i morti divennero inquieti e si destarono dal loro sonno. Si meravigliarono di poter ancora vedere: a loro bastava il lume di luna, perche' i loro occhi si erano cosi' indeboliti, che non avrebbero piu' sopportato lo splendore del sole. Si alzarono tutti allegri e ripresero le antiche abitudini. Alcuni giocavano e ballavano, altri correvano nelle osterie e la' ordinavano vino, si ubriacavano, e strepitando e litigando, alla fine alzavano i bastoni e si picchiavano. Il baccano cresceva sempre, finche' arrivo' su fino in cielo.

 San Pietro, il portinaio del paradiso, credette che l'inferno fosse in rivolta; e raduno' le schiere celesti, perche' respingessero il Nemico, se coi suoi compagni avesse tentato di dar l'assalto alla dimora dei santi. Ma siccome non arrivavano mai, monto' a cavallo e, per la porta del paradiso, scese all'inferno. La' cheto' i morti, li fece coricar di nuovo nelle loro tombe, e si porto' via la luna, e la appese lassu'.