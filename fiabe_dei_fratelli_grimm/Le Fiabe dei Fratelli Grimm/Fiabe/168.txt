Se il pigro Rico e la grassa Trina non perdevano mai la loro calma, ben diversamente la pensava la magra Lisa. Sgobbava da mattina a sera, e dava tanto lavoro a suo marito, il lungo Renzo, che gli toccava tirar la carretta, peggio di un asino. Ma tutto era inutile. Non avevano nulla e non riuscivano in nulla. Una sera che Lisa era a letto e dalla stanchezza non riusciva a muovere un dito, i pensieri non la facevan prender sonno. Diede una gomitata nel fianco a suo marito e disse: «Sai Renzo, cosa ho pensato? Se trovassi un fiorino e uno me lo regalassero, uno me lo farei prestare ed uno dovresti darmelo tu, e appena messi assieme quattro fiorini, comprerei una vaccherella». L'idea piacque molto a suo marito. «Veramente», disse, «non so dove andare a prendere il fiorino, che 

vorresti da me. Se pero' raccogli il denaro e puoi comprare una mucca, fai bene a mettere in pratica la tua idea.» Poi soggiunse: «Non vedo l'ora che la mucca faccia un vitellino. Cosi' ogni tanto mi potro' ristorare con un bel sorso di latte». «Il latte non e' per te», disse la donna, «lasceremo poppare il vitellino, che diventi grande e grosso cosi' lo potremo vendere bene.» «Certo», rispose l'uomo, «ma un po' di latte lo possiamo prendere, non fara' male a nessuno.» «Chi ti ha insegnato a tenere le mucche», disse la donna, «che faccia male o no, io non te lo permetto. Puoi metterti a camminare sulle mani che non avrai una goccia di latte. Tu lungone ingordo come sei, vorresti mangiarti quello che io guadagno con tanta fatica?» «Moglie», disse l'uomo, «sta zitta, o ti metto la museruola.» «Cosa», 

grido' lei, «osi minacciarmi ingordaccio, farabutto, fannullone.» Voleva prenderlo per i capelli, ma il lungo Renzo si sollevo' a sedere e, con una mano afferro' le braccia secche della magra Lisa, e con l'altra le premette la testa sul cuscino. Lascio' che urlasse e sbraitasse, e la tenne ferma, fino a che la donna, dalla gran stanchezza si addormento'. Se il giorno dopo, svegliandosi, ripresero a litigare, o quella sia uscita a cercare il suo fiorino, io proprio non lo so.