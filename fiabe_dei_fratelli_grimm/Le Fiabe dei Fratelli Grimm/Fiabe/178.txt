Mastro Punteruolo era un ometto magro, ma vivace, che non stava mai fermo un istante. La sua faccia, da cui sporgeva soltanto il naso volto all'insu', era butterata e pallidissima, i capelli grigi e scarmigliati; gli occhi erano piccoli, ma si volgevan continuamente a destra e a sinistra. Egli osservava tutto, criticava tutto, sapeva tutto meglio degli altri, e aveva sempre ragione. Per strada agitava impetuosamente le braccia, e una volta, a una ragazza che portava l'acqua, sbatte' la secchia cosi' in alto, che anche lui si bagno' tutto. «Testona!», le grido', scrollandosi: «non potevi vedere che ti ero dietro?» Di mestiere era calzolaio e, quando lavorava, tirava il filo con tanta foga, da dare il pugno contro chiunque non si tenesse alla debita distanza. Non c'era garzone che restasse con lui piu' di un mese, perche' trovava sempre qualcosa da ridire, anche sul lavoro meglio fatto: ora i punti non erano uguali, ora una scarpa era piu' lunga e un tacco piu' alto dell'altro, ora il cuoio non era battuto a sufficienza. «Aspetta», diceva 

all'apprendista, «ti faccio veder io come s'ammorbidisce la pelle!», andava a prendere la cinghia e gliela dava due o tre volte giu' per la schiena. Li chiamava tutti fannulloni. Quanto a lui, concludeva ben poco, perche' non stava a sedere tranquillo nemmeno un quarto d'ora. Se sua moglie si alzava presto e accendeva il fuoco, egli saltava fuor dal letto e correva in cucina a piedi nudi. «Volete incendiarmi la casa?», gridava: «e' un fuoco che basterebbe per arrostire un bue! o forse credi che la legna non costi niente?» Se le serve facevano il bucato, e intanto ridevano e si raccontavano le loro storie, egli le sgridava: «Ecco le oche che stan la' a schiamazzare, e chiacchierando dimenticano il lavoro! E perche' il sapone fresco? E uno spreco vergognoso e per di piu' una scandalosa pigrizia: voglion risparmiar le mani e non fregar la roba come si deve!». Correva via, ma rovesciava una secchia piena di lisciva, cosi' che s'allagava tutta la cucina. Una volta che costruivano una casa nuova, egli corse alla finestra a guardare: «Ecco che adopran di nuovo l'arenaria rossa», grido', «che non asciuga mai! Si ammaleranno tutti in quella casa. E guardate i muratori, come posano male le pietre! E anche il cemento non va: ghiaia ci vuole, non sabbia. Faro' in tempo a veder quella casa crollar sulla testa alla gente!». Si sedette e fece un paio di punti, poi salto' di nuovo, si sgancio' il grembiule di cuoio 

e grido': «Andro' a dirgli di mettersi una mano sulla coscienza!». Ma s'imbatte' nei carpentieri. «Che roba e' questa?», grido', «voi non squadrate a filo. Credete forse che quelle travi stiano dritte? Vedrete che la casa si sfascia.» Strappo' di mano l'ascia a un carpentiere per mostrargli come si doveva squadrare, ma siccome arrivava un carro carico di argilla, butto' via l'ascia e corse dal contadino, che camminava accanto al carro. «Siete pazzo!», grido', «chi mai attacca cavalli giovani a un carro cosi' carico? Quelle povere bestie vi cadranno per strada.» Il contadino non gli rispose, e dalla rabbia Punteruolo torno' 

di corsa nella sua bottega. Stava per rimettersi al lavoro, quando il lavorante gli porse una scarpa. «Che altro avete fatto?», l'investi', «ve l'ho pur detto di non tagliare tanto basse le scarpe! Chi comprera' una scarpa simile, quasi tutta suola? Voglio che i miei ordini siano eseguiti alla lettera.» «Maestro», rispose il giovane, «puo' darsi benissimo che la scarpa non vada, ma siete voi che l'avete tagliata e cominciata. Quando poco fa siete saltato in piedi, l'avete buttata giu' dal deschetto, e io non ho fatto che raccoglierla. Ma voi, non vi accontenterebbe un angelo del cielo!»
 
 Una notte, mastro Punteruolo sogno' ch'era morto e si era avviato verso il paradiso. Quando arrivo', busso' con forza. «Mi meraviglio», disse, «che non abbiano un batacchio alla porta: a picchiare ci si fa male alle dita.» L'apostolo Pietro apri' e guardo' chi mai chiedesse cosi' impetuosamente di entrare. «Ah, siete voi, mastro Punteruolo!», disse, «venite pure, ma vi avverto di smetterla con la vostra abitudine e di non criticare quel che vedete in paradiso: potrebbe andarvi male!» «Avreste potuto risparmiarvi la predica!», replico' Punteruolo, «so quel che si conviene, e grazie a Dio qui tutto e' perfetto e non c'e' da criticare come in terra.» E cosi' entro' e ando' a spasso per gli ampi spazi del cielo. Si guardava attorno da tutte le parti, ma ogni tanto scoteva la testa o mugolava qualcosa fra i denti. Intanto scorse due angeli, che portavano via una trave: era la trave che uno s'era tenuto nell'occhio, mentre cercava la pagliuzza in quello degli altri. Non la portavano per il lungo, ma per traverso. «Si e' mai vista una simile sciocchezza?», penso' mastro Punteruolo, ma tacque e si dette pace: «In fondo e' proprio lo stesso se si porta la trave, per dritto o per traverso, purche' si passi; e in verita' vedo che non urtano in nessun posto». Poco dopo vide due angeli che attingevano acqua da una fonte con una botte; e nello stesso tempo s'accorse che la botte era forata e l'acqua scorreva via da tutte le parti: innaffiavano la terra di pioggia. «Corpo di Bacco!», si lascio' scappar di bocca; ma per fortuna ci penso' sopra e disse: «Forse e' un semplice passatempo; se ci si trova gusto, si possono anche fare queste cose inutili, soprattutto qui in cielo dove, a quel che vedo, non si fa altro che impigrirsi». Prosegui', e vide un carro, che si era cacciato in una profonda buca. «Non c'e' da meravigliarsene!», diss'egli all'uomo che era li' accanto, «come si fa a caricare cosi' stupidamente? Cos'avete in quel carro?» «Pii desideri», rispose l'uomo, «non ho potuto mettermi sulla strada giusta, ma son 
 
 riuscito a spinger su il carro, e qui non mi abbandoneranno.» E infatti venne un angelo e attacco' due cavalli. «Benissimo!», penso' Punteruolo, «ma due cavalli non tirano fuori il carro: ce ne vogliono almeno quattro.» Arrivo' un altro angelo e porto' altri due cavalli, ma non li attacco' davanti, bensi' dietro. Era troppo per mastro Punteruolo. «Citrullo!», sbotto', «cosa fai? Da che mondo e' mondo, non si e' mai liberato un carro in quel modo! Ma gia', superbi e presuntuosi come sono, credono di saper tutto meglio degli altri». Voleva continuare, ma un abitante del cielo l'aveva preso per il bavero e lo cacciava fuori con irrefrenabile violenza. Sulla porta, mastro Punteruolo volse ancora la testa verso il carro, e vide che quattro cavalli alati lo sollevavano in aria.
 
 In quel momento mastro Punteruolo si sveglio'. «Certo in paradiso non e' proprio come qui in terra», penso', «e parecchie cose si possono scusare; ma chi potrebbe portar pazienza a veder che s'attaccano i cavalli dietro e davanti nello stesso tempo? Certo, avevan le ali; ma chi puo' saperlo? Del resto, e' una gran sciocchezza attaccare anche un paio d'ali a cavalli che hanno quattro zampe per correre. Ma devo alzarmi, se no in casa mi fan tutto a rovescio. L'unica fortuna e' che non sono morto davvero.»