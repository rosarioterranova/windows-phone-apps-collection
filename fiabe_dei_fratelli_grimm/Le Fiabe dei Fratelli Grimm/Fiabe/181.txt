C'era una volta un mugnaio, che viveva felice con sua moglie. Avevano denaro e beni e la loro agiatezza aumentava di anno in anno. Ma la sventura vien di notte: la loro ricchezza, com'era cresciuta, cosi' torno' a svanire di anno in anno e alla fine il mugnaio poteva ancora dir suo soltanto il mulino dove abitava. Egli si struggeva nell'affanno, e quando si coricava dopo il lavoro giornaliero non trovava riposo, ma si rivoltava per il letto pieno d'angoscia.

Una mattina s'alzo' prima dell'alba, usci' all'aperto e pensava che cosi' gli si sarebbe alleggerito il cuore. Mentre passeggiava sulla diga del mulino, spunto' il primo raggio di sole, ed egli udi' un fruscio nella pescaia. Si volse, e scorse una giovane donna, che emergeva lentamente dall'acqua. I suoi lunghi capelli, ch'ella teneva riuniti con le mani delicate sopra le spalle, le ricadevano morbidi e le ricoprivano il suo corpo bianco. Egli vide che era l'ondina della pescaia, e per la paura non sapeva se dovesse andarsene o restare. Ma l'ondina fece udir la sua voce soave, lo chiamo' per nome e gli domando' perche' fosse cosi' triste. Dapprima il mugnaio ammutoli', ma quando la senti' parlare cosi' gentilmente si fece coraggio e le racconto' che un tempo era stato ricco e felice, ma adesso era cosi' povero che non sapeva piu' come fare. «Tranquillizzati», rispose l'ondina, «ti faro' ricco e felice come non sei mai stato; devi soltanto promettermi che mi darai quel che e' appena nato in casa tua.» «Che mai puo' essere», penso' il mugnaio, «se non un cagnolino o un gattino?» e le promise quel che voleva. L'ondina s'immerse di nuovo nell'acqua ed egli torno' in fretta al suo mulino, consolato e di buon umore. Non era ancora arrivato, che dalla porta di casa usci' la serva e gli grido' di rallegrarsi, che sua moglie aveva partorito un maschietto. Il mugnaio si fermo' come colpito dal fulmine; vedeva bene che la perfida ondina lo sapeva e l'aveva ingannato. S'accosto' al letto di sua moglie a capo basso, e quand'ella gli domando': «Perche' non ti rallegri di questo bel maschietto?», le racconto' quel che gli era accaduto e la promessa fatta all'ondina. «A che ci servono fortuna e ricchezza», soggiunse, «se devo perdere il mio bambino? Ma che posso fare?» Anche i parenti, che erano venuti a congratularsi, non trovarono rimedio.

Intanto nella casa del mugnaio torno' la fortuna. Egli riusciva in ogni sua impresa; pareva che casse e armadi si riempissero da se' e che di notte aumentasse il denaro nella cassa. Non ando' molto che la sua ricchezza fu piu' grande di prima. Ma egli non poteva goderne tranquillamente, lo tormentava la promessa fatta all'ondina. Ogniqualvolta passava accanto alla pescaia, temeva che ella venisse a galla e gli ricordasse il suo debito; e non lasciava neppure che il fanciullo vi si avvicinasse. «Sta in guardia!», gli diceva, «se tocchi l'acqua, vien fuori una mano che ti afferra e ti tira giu'.» Ma gli anni passavano l'uno dopo l'altro, e, siccome l'ondina non si faceva vedere, il mugnaio comincio' a tranquillarsi e a dimenticare.
 
 Il fanciullo divento' un giovanotto e ando' a imparar il mestiere da un cacciatore. Finito l'apprendistato, quando ormai era un cacciatore provetto, il signore del villaggio lo prese al suo servizio. Nel villaggio c'era una ragazza bella e fedele, che piaceva al cacciatore; e quando il suo padrone se n'accorse, gli regalo' una casetta. I due si sposarono, vivevano tranquilli e felici, e si amavano teneramente.
 Una volta il giovane cacciava un capriolo. Quando l'animale usci' dal bosco in aperta campagna, egli l'insegui' e finalmente l'abbatte' con un colpo. Non si accorse di trovarsi vicino alla pericolosa pescaia e, squartato l'animale, vi s'accosto' per lavarsi le mani insanguinate. Ma le aveva appena tuffate nell'acqua, che emerse l'ondina, lo cinse ridendo con le sue umide braccia e lo tiro' giu' in fretta, cosi' che le onde si richiusero su di lui.
 
 La sera, quando il cacciatore non torno' a casa, sua moglie si spavento'. Usci' a cercarlo, e, siccome egli le aveva raccontato spesso che doveva guardarsi dalle insidie dell'ondina e non avventurarsi vicino alla pescaia, gia' indovinava quel che poteva essere successo. Corse verso l'acqua e quando trovo' il carniere sulla riva non pote' piu' dubitare della sventura. Gemendo e torcendosi le mani, chiamo' per nome il suo diletto, ma invano; corse sull'altra sponda della pescaia e lo chiamo' di nuovo; pianse e urlo' aspramente contro l'ondina, ma nessuno rispose. Lo specchio dell'acqua restava tranquillo, soltanto la mezza faccia della luna la guardava immobile.
 
 La povera donna non lascio' la pescaia. A passi rapidi e senza tregua, seguitava a farne il giro, ora silenziosa, ora urlando, ora lamentarsi piano. Alla fine le mancarono le forze: cadde a terra e piombo' in un sonno profondo. E subito fece un sogno.
 Si arrampicava affannosamente fra enormi dirupi; spine e rovi le s'attaccavano ai piedi, la pioggia le batteva in faccia e il vento le scarmigliava i lunghi capelli. Quando fu in cima, le si offri' una tutt'altra vista: il cielo era azzurro, l'aria tepida, il terreno si avvallava dolcemente, e su un verde prato smaltato di fiori c'era una linda capanna. Ella vi si diresse e apri' la porta: la' dentro era seduta una vecchia coi capelli bianchi, che le fece cenno amichevolmente. In quel momento la povera donna si sveglio'. Il giorno era gia' spuntato, ed ella penso' di seguire subito il sogno. S'arrampico' a fatica su per il monte, e tutto era proprio com'era apparso in quella notte.
 
 La vecchia l'accolse benevolmente e la fece sedere. «Ti dev'esser capitata una disgrazia», le disse, «per venire alla mia capanna solitaria.» La donna le racconto' piangendo quel che le era successo.
 «Consolati», disse la vecchia, «ti aiutero': eccoti un pettine d'oro. Aspetta che sorga la luna piena, poi va' alla pescaia, siediti sulla sponda, e passa questo pettine tra i tuoi lunghi capelli neri. Ma quando hai finito, mettilo sulla riva, e vedrai quel che succede.»La donna torno' indietro, ma il tempo fino al plenilunio le parve lungo. Finalmente apparve in cielo il disco luminoso della luna ed ella ando' alla pescaia, si mise a sedere e pettino' i suoi lunghi capelli neri col pettine d'oro; e quand'ebbe finito lo pose sulla riva. Dopo un po', sali' un fremito dal profondo, un'onda si alzo', rotolo' fino alla sponda e trascino' il pettine con se'. Non passo' piu' tempo di quanto ci aveva messo il pettine ad affondare, e lo specchio dell'acqua si apri' e ne emerse la testa del cacciatore: non parlo', ma guardo' sua moglie con occhi tristi. Nello stesso momento, di nuovo un'altra onda s'avvicino' e copri' la testa dell'uomo. Tutto era scomparso, la pescaia era tranquilla come prima e vi brillava soltanto il disco della luna piena.
 
 La donna torno' indietro sconsolata, ma il sogno le aveva mostrato la capanna della vecchia. La mattina dopo si mise di nuovo in cammino e con la vecchia pianse il suo dolore. Questa le diede un flauto d'oro e le disse: «Aspetta che torni la luna piena, poi prendi questo flauto, siediti sulla riva, suona una bella canzone e quando hai finito mettilo sulla sabbia: vedrai quel che succede».
 La donna fece quel che la vecchia le aveva detto. Appena il flauto fu sulla sabbia, sali' un fremito dal profondo; un'onda si alzo', s'avvicino' e trascino' il flauto con se'. Poco dopo l'acqua si apri' ed emerse, non soltanto la testa, ma anche il torso dell'uomo. Pieno di desiderio, egli stese le braccia alla donna, ma di nuovo un'onda s'avvicino' rumoreggiando, lo ricoperse e lo tiro' giu'.
 
 «Ah», disse la sfortunata, «che mi serve vedere il mio diletto, se poi lo perdo ancora?» L'angoscia riempi' di nuovo il suo cuore, ma il sogno la condusse per la terza volta alla casa della vecchia. Ella si mise in cammino, e la maga le diede una ruota per filare l'oro, la consolo' e disse: «Non e' ancora finita: aspetta che venga la luna piena, poi prendi il filatoio, siediti sulla riva e riempi il rocchetto; quando hai finito, metti la ruota vicino all'acqua, e vedrai quel che succede».
 La donna esegui' tutto come le era stato detto. Appena comparve la luna piena, porto' il filato d'oro sulla riva e filo' e filo' fin che ebbe finito il lino e colmato il rocchetto di filo. Ma appena il filatoio fu sulla riva, sali' dal profondo un fremito anche piu' forte, venne un'onda rapida e possente, porto' via con se' il filatoio. Subito, in uno zampillo, emerse la testa e tutto il corpo dell'uomo. Egli balzo' sulla sponda, prese sua moglie per mano e fuggi'. Ma si erano di poco allontanati, che tutta la pescaia si sollevo' con un tremendo scroscio e si rovescio' impetuosamente sull'aperta campagna. I fuggiaschi avevano gia' la morte dinanzi, quando la donna, atterrita, invoco' l'aiuto della vecchia; e all'istante essi furono trasformati, la donna in rospo, l'uomo in ranocchio. La corrente che li aveva raggiunti non pote' ucciderli, ma li strappo' l'un l'altro e li porto' via lontano.
 
 Quando l'acqua si ritiro' ed entrambi si trovarono di nuovo all'asciutto, ripresero la loro figura umana. Ma nessuno dei due sapeva dove fosse l'altro: si trovavano fra gente estranea, che non conosceva la loro patria. Alti monti e valli profonde li separavano. Per guadagnarsi la vita, dovettero entrambi custodire le pecore. Per lunghi anni portarono i loro greggi per campi e boschi ed eran pieni di tristezza e di nostalgia.
 
 Una volta, che dalla terra era di nuovo sbocciata la primavera, uscirono entrambi coi loro greggi, e il caso volle che s'incontrassero. Egli vide un gregge su un lontano pendio e spinse le sue pecore da quella parte. Insieme giunsero in una valle, ma non si riconobbero; pero' si rallegrarono di non esser piu' cosi' soli. Da allora in poi ogni giorno condussero al pascolo i loro greggi l'uno accanto all'altro: non parlavano molto, ma si sentivano consolati. Una sera che la luna piena splendeva nel cielo, e gia' il gregge dormiva, il pastore trasse di tasca il flauto e sono' una canzone bella, ma triste. Quand'ebbe finito, s'accorse che la pastora piangeva amaramente. «Perche' piangi?», le domando'. «Ah», rispose lei, «cosi' splendeva la luna piena, quando per l'ultima volta suonai questa canzone sul flauto, e la testa del mio diletto venne fuori dell'acqua.» Egli la guardo' e fu come se gli cadesse una benda dagli occhi: riconobbe la sua cara moglie. E anch'ella lo guardo', mentre la luna gli batteva in viso, e lo riconobbe. Si abbracciarono e si baciarono, e a chiedere se erano felici non si permetta nessuno.