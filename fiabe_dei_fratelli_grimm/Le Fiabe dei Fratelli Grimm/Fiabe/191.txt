C'era una volta una principessa che, nel suo castello, in alto, sotto i merli, aveva una sala con dodici finestre, che guardavano in ogni direzione e quando ella vi saliva e si guardava intorno, poteva abbracciare con lo sguardo il suo regno. Dalla prima finestra ci vedeva gia' meglio degli altri, dalla seconda ancor meglio, ancor piu' chiaro dalla terza, e cosi' via, fino alla dodicesima, da cui vedeva tutto quel che era sopra e sotto terra, e nulla poteva rimanerle nascosto. E siccome era superba e non voleva sottomettersi a nessuno, ma regnar da sola, fece un bando dove si diceva che sarebbe diventato suo sposo soltanto chi sapesse nascondersi, in modo che a lei fosse impossibile trovarlo. Ma se qualcuno l'avesse tentato e fosse stato scoperto, gli avrebbero mozzato la testa e l'avrebbero infilato su un palo. 

Novantasette pali con teste mozze gia' si rizzavano davanti al castello, e per molto tempo non si presento' nessuno. La principessa era contenta e pensava: «Restero' libera per tutta la mia vita». Ed ecco, comparvero tre fratelli e le annunciarono che volevano tentar la sorte. Il maggiore credeva di esser sicuro e si nascose dentro la fossa della calcina, ma fin dalla prima finestra ella lo scorse, lo fece tirar fuori, e gli mozzarono la testa. Il secondo si nascose nella cantina del castello, ma anche lui fu scorto dalla prima finestra e fu spacciato: la sua testa fini' sul novantanovesimo palo. Allora il piu' giovane si presento' alla principessa e la prego' di dargli un giorno di tempo per riflettere e di esser cosi' benigna da fargli grazia due volte, se lo scopriva: se gli andava male anche la terza volta, non gl'importava piu' nulla della vita. Era cosi' bello e la pregava con tanto calore, che ella disse: «Si', te lo concedo; ma non riuscirai».

Il giorno dopo egli medito' a lungo come nascondersi, ma invano. Allora prese il suo schioppo e ando' a caccia. Vide un corvo e lo prese di mira; e stava per premere il grilletto, quando il corvo grido': «Non sparare, ti ricompensero'!». Egli abbasso' il fucile, ando' avanti e arrivo' a un lago, dove sorprese un grosso pesce, che dal fondo era salito a fior d'acqua. Prese la mira e il pesce grido': «Non sparare, sapro' ricompensarti!». Egli lascio' che si tuffasse, ando' avanti e incontro' una volpe che zoppicava. Sparo' e falli' il colpo, e la volpe grido': «Vieni qua, piuttosto, e tirami via la spina dal piede». Egli lo fece, ma poi voleva ucciderla e scuoiarla. La volpe disse: «Lascia stare, ti ricompensero'!». Il giovane la lascio' andare e, siccome era sera, torno' a casa.

Il giorno dopo doveva nascondersi, ma, per quanto si rompesse la testa, non sapeva dove. Ando' nel bosco dal corvo e gli disse: «Ti ho lasciato la vita, adesso dimmi dove debbo nascondermi, perche' la principessa non mi veda». Il corvo chino' la testa e medito' a lungo. Alla fine gracchio': «Trovato!». Prese un uovo dal suo nido, lo divise in due parti e ci chiuse dentro il giovane; poi lo riappiccico' e ci si mise sopra. Quando la principessa s'affaccio' alla prima finestra, non riusci' a scoprirlo, e neppure dalle seguenti; cominciava ad aver paura, quando lo scorse dall'undicesima. Mando' a uccidere il corvo e a prendere l'uovo; lo fece rompere, e il giovane dovette uscirne. Ella disse: «Per una volta ti faccio grazia; ma, se non fai meglio, sei perduto».

Il giorno dopo egli ando' in riva al lago, chiamo' il pesce e disse: «Ti ho lasciato la vita, e tu dimmi dove debbo nascondermi, perche' la principessa non mi veda». Il pesce ci penso' un poco e finalmente esclamo': «Trovato! Ti chiudero' nel mio ventre». L'inghiotti' e scese in fondo al lago. La principessa guardo' dalle sue finestre, non lo vide neanche dall'undicesima, ed era davvero preoccupata; ma dalla dodicesima finalmente lo scopri'. Fece prendere e uccidere il pesce e il giovane salto' fuori. Quel che provava, ognuno puo' immaginarlo. Ella disse: «Per due volte ti faccio grazia, ma la tua testa finira' sul centesimo palo».
L'ultimo giorno egli ando' nei campi col cuore grosso e incontro' la volpe. «Tu sai trovar tutti i nascondigli», le disse, «io ti ho lasciato la vita, e tu consigliami dove debbo nascondermi, perche' la principessa, non mi trovi.» «Non e' cosa facile!», rispose la volpe e prese un'aria pensierosa. Alla fine esclamo': «Trovato!». L'accompagno' a una fonte, si tuffo' e ne usci' trasformata in venditore ambulante. Anche il giovane dovette tuffarsi nell'acqua e fu trasformato in leprotto marino. L'uomo ando' in citta' e mostrava il grazioso animaluccio. Molta gente accorse a vederlo. Alla fine venne anche la principessa, e le piacque tanto che lo compro' e lo pago' ben bene. Prima di consegnarlo, il venditore gli disse: «Quando la principessa va alla finestra, scivola in fretta sotto la sua treccia». Venne il momento ch'ella dovette cercarlo. Si affaccio' alle finestre, via via, dalla prima all'undicesima, e non lo vide; e quando non lo vide neppure dalla dodicesima, spaventata e furiosa, la richiuse con tale violenza che tutti i vetri delle finestre andarono in mille pezzi e tutto il castello tremo'.

Torno' indietro e senti' il leprottino sotto la treccia; allora l'afferro' e lo getto' a terra gridando: «Via, levati d'intorno!». Egli corse dal venditore ed entrambi si affrettarono alla fonte, dove si tuffarono e ripresero il loro vero aspetto. Il giovane ringrazio' la volpe e disse: «Il corvo e il pesce son degli sciocchi in tuo confronto: e' proprio vero che tutte le malizie le sai tu!».
Egli ando' al castello. La principessa l'aspettava gia' e si rassegno' al suo destino. Furon celebrate le nozze, e adesso egli era il re, signore di tutto il regno. Non le racconto' mai dove si fosse nascosto la terza volta e chi lo avesse aiutato; e cosi' ella credette che avesse fatto tutto di scienza propria; e lo aveva in grande stima, perche' pensava: «La sa piu' lunga di me!».