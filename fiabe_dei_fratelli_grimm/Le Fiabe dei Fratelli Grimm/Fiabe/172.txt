Da un po' i pesci erano malcontenti, perche' nel loro regno non c'era piu' ordine. Nessuno si curava dell'altro, nuotavano a destra o a sinistra, come gli veniva in mente, qualcuno passava in mezzo a quelli che volevano stare uniti, o sbarrava loro la strada, e il piu' forte dava al piu' debole un colpo con la coda, che lo sbatteva lontano, o se lo ingoiava senza pensarci troppo. «Come sarebbe bello se avessimo un re, che fra noi esercitasse il diritto e la giustizia», si dicevano l'un l'altro, e combinarono di scegliere come loro signore quello che piu' rapidamente sapesse fendere i flutti e portare aiuto ai deboli.
 
Si misero tutti in fila lungo la riva, il luccio diede il segnale con la coda e partirono tutti assieme. Il luccio schizzo' via come una saetta, e con lui l'aringa, il ghiozzo, il pesce persico, la carpa, e tutti, comunque si chiamino! Anche la sogliola nuotava con loro e sperava di giungere alla meta. D'un tratto risuono' un segnale: «L'aringa e' la prima! L'aringa e' la prima». «Chi e' la prima?», grido' con stizza e livore la piatta sogliola, che era rimasta molto indietro. «Chi e' la prima?» «L'aringa, l'aringa», risposero. «Quella miserabile, aringa», grido' l'invidiosa, «quella miserabile aringa!» e' da allora che la sogliola ha la bocca storta.