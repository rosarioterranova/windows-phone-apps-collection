Un paio di secoli fa, quando gli uomini erano molto meno furbi e scaltri di ora, in una piccola citta', accadde una storia bizzarra. Uno di quei gufi grossi che chiamano barbagianni, era arrivato li' per caso di notte. Veniva dal bosco vicino ed arrivo' in un granaio, e, allo spuntar del giorno, non aveva piu' avuto il coraggio di uscire dal suo nascondiglio, per paura che gli altri uccelli, vedendolo, strillassero come matti.
 
 Al mattino, quando il servo di casa entro' nel granaio, per prender paglia, al vedere il gufo appollaiato in un angolo, tanto si spavento' che corse dal suo padrone e gli annuncio' che nel granaio c'era un mostro, come mai in vita sua ne aveva visti: roteava gli occhi in testa e certamente poteva ingoiare chiunque in un batter d'occhio. «Ti conosco», disse il padrone, «il coraggio di correr dietro ad un merlo nel campo, ce l'hai, ma se vedi un pollo morto, senza un bastone, non ti avvicini. Andro' io a vedere di cosa si tratta.» Entro' baldanzoso nel granaio e si guardo' attorno, ma quando con i suoi propri occhi vide lo strano, orrendo animale, si spavento' tanto quanto il servo. Balzo' fuori in due salti, corse dai vicini e li supplico' di dargli una mano contro uno sconosciuto, pericoloso animale. Poteva andarci di mezzo tutta la citta', se quello fosse uscito dal granaio dove se ne stava appollaiato.
 
 Per tutte le strade si levo' un gran clamore e un gran baccano: i cittadini correvano armati di spiedi, forconi, falci e scuri, come se volessero marciare contro il nemico. Alla fine comparvero anche i signori del consiglio e il borgomastro in testa. Si schierarono sulla piazza del mercato, poi marciarono verso il granaio, lo circondarono da ogni lato. Si fece avanti uno dei piu' coraggiosi ed entro' con lo spiedo in resta, ma torno' fuori di corsa, pallido come un morto, urlando prima e poi non riusciva a spiccicar parola. Anche altri due si arrischiarono ad andare, ma non ebbero miglior fortuna. Alla fine si fece avanti un uomo grande e grosso, famoso per le sue imprese e disse: «Non scaccerete il mostro stando solo a guardare. Qui bisogna fare sul serio, ma mi pare che siate diventati tutti femminucce e nessuno ha il coraggio di tentare». Si fece portare corazza, lancia e spada e si armo' di tutto punto. Tutti lodavano il suo gran coraggio anche se alcuni temevano per la sua vita. Le due porte del granaio vennero aperte e si vide il gufo che, intanto, si era posato proprio nel mezzo, su una grossa trave. Il guerriero si fece portare una scala, e mentre la appoggiava e si preparava a salire, tutti gli gridavano di comportarsi da uomo, lo raccomandarono a San Giorgio, che aveva ucciso il drago. Quando fu quasi in cima, il gufo capi' che ce l'aveva con lui, confuso anche dalle grida della folla, e non sapeva dove cacciarsi, cosi' straluno' gli occhi, arruffo' le piume, allargo' le ali, batte' il becco e fece udire il suo rauco: «Uhu-Uhu». La gente gridava: «Su-dai, su-dai» al prode guerriero. «Chi fosse al mio posto, non griderebbe "su-dai"», rispose quello. A dire il vero, poso' il piede un gradino piu' in alto e si mise a tremare e torno' indietro che era quasi svenuto.
 
 Nessuno piu' era disposto a correre quel rischio. «Il mostro», dicevano, «soltanto con lo sbattere il becco e col fischiare, ha avvelenato e ferito mortalmente il piu' forte di tutti noi. Dobbiamo rischiar la vita anche degli altri?» Si consigliarono sul da farsi perche' l'intera citta' non andasse in rovina. Per un pezzo non trovarono soluzione, finche' il borgomastro non trovo' una via di scampo. «Io penso», disse, «che si paghino spese comuni al proprietario per il granaio e tutto cio' che contiene, grano, paglia e fieno, questo per risarcirgli il danno, poi si bruci tutto il fabbricato, assieme a quel terribile animale, cosi' nessuno dovra' rischiar la propria vita. Qui non e' il caso di fare economia. A risparmiare si farebbe proprio male.» Tutti furono d'accordo. Cosi' il fuoco fu appiccato al granaio da tutti e quattro i lati e, col granaio, miseramente brucio' anche il gufo. E chi non ci crede vada lui stesso a chiedere.