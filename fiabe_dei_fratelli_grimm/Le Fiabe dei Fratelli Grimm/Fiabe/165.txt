C'era una volta un re; dove regnasse e come si chiamasse, non lo so piu'. Questo re non aveva figli, ma solo una figlia, che era sempre malata, e nessun dottore poteva guarirla. Gli predissero che sarebbe guarita mangiando una mela. Allora egli fece bandire per tutto il regno, che chiunque avesse portato a sua figlia una delle mele che la facessero guarire, l'avrebbe avuta in sposa e sarebbe diventato re. Lo venne a sapere anche un contadino, che aveva tre figli. Allora disse al primo: «Va in solaio, riempi un cestello di quelle belle mele rosse, e portale a corte: forse la principessa guarira' mangiandole, e tu potrai sposarla e diventare re». Quello ubbidi' e prese la strada fra le gambe. Dopo un po', incontro' un omino di ferro, che gli domando' cos'avesse nel cestello. Disse Uele, perche' cosi' si chiamava il ragazzo: «Sono zampe di rana». L'omino disse: «Bene, cosi' sia e cosi' resti», e se ne ando'. Finalmente Uele arrivo' al castello e si fece annunciare: aveva delle mele che avrebbero guarito la principessa, se ne avesse mangiato. Il re fu molto contento e mando' a chiamare Uele: ma ahime'! quando egli scopri' il cesto, invece di mele c'erano tutte zampe di rana che sgambettavano ancora. Il re s'infurio' e lo fece cacciar fuori. Quando arrivo' a casa, Uele racconto' al padre come gli era andata. Allora il padre mando' il secondo figlio, che si chiamava Same; ma gli capito' quel ch'era successo a Uele: incontro' anche lui un omino di ferro, che gli domando' cos'avesse nel cesto, ed egli rispose: «Setole di porco». E l'omino disse: «Bene, cosi' sia e cosi' resti!». Il ragazzo arrivo' al castello del re, e disse di aver delle mele che avrebbero guarito la principessa; ma non lo volevano lasciar entrare, e dissero che c'era gia' stato uno che li aveva presi in giro. Ma Same insistette, che aveva proprio delle mele e che solo dovevano farlo entrare. Finirono col credergli e lo condussero alla presenza del re. Ma quando scopri' il cesto, c'eran setole di porco. Il re ando' su tutte le furie, e lo fece cacciar fuori a frustate. 

Quando arrivo' a casa, il giovane racconto' come gli era andata. Allora si fece avanti il piu' giovane, che non aveva altro nome che lo Sciocco, e domando' al padre se non poteva andare anche lui a portar le mele. «Si'», disse il padre, «sei proprio quello buono! se non ci son riusciti quelli furbi, tu cosa vuoi fare?» Ma il ragazzo non mollava: «Ma si', babbo, voglio andare anch'io». «Levati dai piedi, Sciocco! Devi aspettare di diventar piu' furbo!», rispose il padre e gli volto' la schiena. Ma lo Sciocco lo tiro' per la giacca: «Ehi, babbo, voglio andare anch'io». «Be', per conto mio, va pure: ci rivedremo al ritorno!», rispose il padre in tono rabbioso. Ma il ragazzo era tutto contento e faceva salti di gioia. «Be', non fare il matto adesso! Diventi ogni giorno piu' stupido!», ripete' il padre. Lo Sciocco non ci bado' e non perdette per questo la sua allegria. Ma siccome in poco tempo si sarebbe fatta notte, penso' di aspettare fino al mattino: tanto per quel giorno non avrebbe potuto arrivar a corte. Quella notte, a letto, non pote' dormire, e se anche si appisolava un po', sognava belle fanciulle, castelli, oro, argento, e altre cose del genere. Si mise in cammino di buon'ora, e subito incontro' l'omino tutto pulito e lustro, con un vestitino di ferro, che gli domando' cosa avesse nel cesto. Lo Sciocco gli rispose che aveva delle belle mele per guarir la principessa. «Bene», disse l'omino, «cosi' sia e cosi' resti!» Ma lo Sciocco a corte non volevano lasciarlo a nessun costo entrare, perche' ce n'erano gia' stati due che avevan detto di portar mele, e l'uno portava zampe di rana, l'altro setole di porco. Ma lo Sciocco insistette tanto, che non aveva zampe di rana, ma le piu' belle mele che ci fossero in tutto il regno. Parlava cosi' bene, che il guardaportone penso' che non potesse mentire e lo lascio' entrare. Ed ebbe ragione, perche' quando lo Sciocco scopri' il suo cesto davanti al re, comparvero mele gialle come l'oro. Il re si rallegro' e ne fece portar subito a sua figlia; poi aspetto' tutto ansioso che venisse qualcuno a dire l'effetto che avevano avuto. E non passo' molto tempo che vennero a dirglielo. E sapete chi? Sua figlia in persona. Appena assaggiate le mele, era saltata giu' 

dal letto, guarita. Non si puo' descrivere la gioia del re. Ma ora non voleva dare la figlia in sposa allo Sciocco, e gli disse che prima doveva fargli una navicella, che andasse meglio per terra che per mare. Lo Sciocco accetto' la condizione, ando' a casa e racconto' come gli era andata. Allora il padre mando' Uele nel bosco, a far la navicella. Uele lavorava di lena, fischiettando. A mezzogiorno, quando il sole era piu' alto, arrivo' l'omino di ferro e gli domando' cosa facesse. Uele rispose: «Arnesi di legno». Disse l'omino di ferro: «Bene, cosi' sia e cosi' resti!». Alla sera Uele credeva di aver finito la navicella, ma quando volle salirci, non erano che arnesi di legno. Il giorno dopo ando' nel bosco Same, ma gli capito' quel che era successo a Uele. Il terzo giorno ando' lo Sciocco. Lavorava cosi' di lena, che quei gran colpi si sentivan per tutto il bosco, e intanto cantava e fischiettava allegramente. A mezzogiorno, quando faceva piu' caldo, torno' l'omino e gli domando' cosa facesse. «Una navicella, che vada meglio per terra che per mare»; se l'avesse finita, avrebbe avuto in moglie la figlia del re. «Bene», disse l'omino, «cosi' sia e cosi' resti!» A sera, quando il sole tramonto', lo Sciocco aveva finito la sua navicella con tutto l'occorrente. Vi sali' e si diresse verso la citta'. Ma la navicella correva come il vento. Il re lo vide venir da lontano, ma non voleva dargli sua figlia e gli disse che prima doveva custodir cento lepri dal mattino a sera; e, se gliene fosse scappata una, sua figlia non l'avrebbe avuta. Lo Sciocco acconsenti' e il giorno dopo ando' al pascolo col suo gregge, e stette ben attento che non gli scappasse neanche una lepre. Qualche ora dopo, arrivo' una serva dal castello, e gli disse di darle subito una lepre, che avevan visite. Lo Sciocco capi' l'intenzione e rifiuto' di dargliela: il re poteva ben offrire ai suoi ospiti la lepre in salmi il giorno dopo. Ma la serva insisteva, e alla fine si mise a litigare. Allora lo Sciocco le disse che se fosse venuta la principessa in persona, le avrebbe dato una lepre. La serva ando' a dirlo a corte, e la principessa si mise per via. Ma intanto dallo Sciocco era tornato l'omino e gli aveva chiesto cosa facesse. Eh, doveva custodire cento lepri, che non gliene scappasse neanche una, e poi avrebbe sposato la principessa e sarebbe diventato re. «Bene», disse l'omino, «eccoti uno zufolo: se una scappa, non hai che da zufolare, e quella torna.» Quando arrivo' la principessa, lo Sciocco le mise una lepre nel grembiulino. Ma non era lontana cento passi, che lo Sciocco zufolo' e la lepre salto' fuori dal grembiule e, in due e due quattro, fu di nuovo con le altre. A sera il pastore sono' ancora una volta lo zufolo, guardo' che ci fossero tutte e le condusse al castello. Il re si meraviglio' che lo Sciocco fosse stato capace di custodire cento 

lepri, senza lasciarne scappare neanche una; ma non voleva dargli sua figlia e gli disse che doveva ancora portargli una penna della coda dell'uccello grifone. Lo Sciocco s'incammina subito e va avanti di buon passo. A sera arriva a un castello e chiede alloggio per la notte, perche' in quel tempo non c'erano ancora alberghi; e il signore l'accoglie con gran piacere e gli chiede dove va. Lo Sciocco risponde: «Dal grifone». «Ah, dal grifone! Si dice che sappia tutto, e io ho perso la chiave di un forziere di ferro, dove tengo il denaro; potresti per favore, chiedergli dov'e'?» «Certo», disse lo Sciocco, «lo faro'.» Riparte di buon mattino e, strada facendo, arriva a un altro castello, dove si ferma di nuovo a pernottare. Quando i signori del castello sentono che vuol andare dal grifone, gli dicono che hanno una figlia malata, e han gia' provato tutti i rimedi, ma nessuno e' riuscito; chieda per favore al grifone che cosa potrebbe guarirla. Lo Sciocco risponde che lo fara' ben volentieri, e prosegue il suo cammino. Arriva a un fiume, e invece di un traghetto, c'e' un uomo grande e grosso, che deve portar tutti sull'altra riva. L'uomo gli chiede dove voglia andare. «Dal grifone», risponde lo Sciocco. «Be', se ci arrivate», dice l'uomo, «domandategli perche' devo portar tutti sull'altra riva.» «State pur certo che lo faro'», risponde lo Sciocco. L'uomo se lo mette sulla spalla e lo porta sull'altra riva. Finalmente lo Sciocco arriva alla casa del grifone, ma c'era soltanto la moglie, non il grifone. La donna gli domando' cosa volesse. Lo Sciocco le racconto' tutto: che doveva prendere una penna dalla coda del grifone, che in un castello avevano perduto la chiave del forziere e che lui doveva chiedere al grifone dove fosse; che in un altro castello la figlia era malata, e lui voleva sapere cosa potesse guarirla; che non lontano di li', c'era un fiume, e un uomo, che 

doveva trasportar la gente sull'altra riva, e lui avrebbe voluto sapere perche' quell'uomo dovesse farlo. Disse la donna: «Vedete, mio buon amico, nessun cristiano puo' parlar col grifone: li mangia tutti. Ma, quando torna, potete mettervi sotto il suo letto e di notte, quando dorme sodo, potete stender la mano e strappargli una penna dalla coda; e quanto alle cose che vorreste sapere, gliele chiedero' io». Lo Sciocco acconsenti' e si nascose sotto il letto. A sera, torno' a casa il grifone e, appena entrato nella stanza, disse: «Moglie, sento odor di cristiano». «Si'», disse la donna, «oggi ne e' venuto uno, ma se n'e' gia' andato.» E il grifone non parlo' piu'. A mezzanotte, mentre il grifone russava sonoramente, lo Sciocco stese una mano e gli strappo' una penna dalla coda. Allora il grifone fece un salto nel letto e disse: «Moglie, sento odor di cristiano, e mi e' parso che mi tirasse per la coda». Disse la donna: «Hai certo sognato: ti ho


 gia' detto che oggi c'e' stato un cristiano, ma e' andato via. Mi ha raccontato un sacco di cose. In un castello han perso la chiave del forziere e non riescono a trovarla». «Che sciocchi», disse il grifone, «la chiave e' nella legnaia, dietro la porta, sotto la catasta di legna.» «E poi ha raccontato che in un castello c'e' una fanciulla malata, e non conoscono nessun rimedio che possa guarirla.» «Che sciocchi!», disse il grifone, «sotto la scala della cantina c'e' un rospo, che ha fatto il nido coi suoi capelli: se riesce a riprenderli, guarisce.» «E poi, ha anche detto che in un posto c'e' un fiume, e presso il fiume un uomo che deve portar tutti sull'altra riva.» «Che sciocco!», disse il grifone, «se una volta lasciasse uno in mezzo al fiume, non dovrebbe piu' trasportar nessuno.» All'alba il grifone si alzo' e se ne ando'. Allora lo Sciocco usci' di sotto il letto, e aveva una bella penna; aveva anche sentito quel che aveva detto il grifone riguardo alla chiave, alla fanciulla e all'uomo. La moglie del grifone glielo disse ancora una volta, perche' non lo dimenticasse, poi egli prese la via del ritorno. Dapprima trovo' l'uomo sul fiume, che gli domando' cosa gli avesse detto il grifone; e lo Sciocco gli disse di portarlo prima sull'altra riva, che poi glielo avrebbe detto. E l'uomo lo trasporto'. Quando fu sull'altra riva, lo Sciocco gli disse che doveva lasciare qualcuno in mezzo al fiume, cosi' non avrebbe piu' dovuto trasportarne altri. L'uomo se ne rallegro' molto, e gli disse che in compenso voleva trasportarlo ancora una volta di la' e 
 
 di qua. Lo Sciocco disse che no, che voleva risparmiargli quella fatica, che a lui bastava cosi'; e continuo' il suo cammino. Poi arrivo' al castello dove c'era la figlia malata; se la mise sulla schiena, perche' non poteva camminare, la porto' giu' per la scala della cantina, prese il nido di rospo di sotto all'ultimo gradino e glielo mise in mano: e la fanciulla salto' a terra e corse su per la scala davanti a lui sana come un pesce. I genitori eran felici, e diedero allo Sciocco ricchi doni d'oro e d'argento; e gli diedero tutto quel che voleva. Quando arrivo' all'altro castello, lo Sciocco ando' subito nella legnaia, e dietro la porta, sotto la catasta, trovo' la chiave e la porto' al padrone. E costui si rallegro' moltissimo e in premio diede allo Sciocco molto piu' oro di quello che c'era nel forziere, e ogni sorta di cose, mucche, pecore e capre. E quando lo Sciocco arrivo' dal re con tutto quel ben di Dio, denaro, oro e argento, mucche, pecore e capre, il re gli domando' dove l'avesse preso. Lo Sciocco disse che il grifone dava tutto quel che si voleva. Allora il re penso' che avrebbe fatto comodo anche a lui, e s'incammino' verso la casa del grifone; ma quando giunse al fiume, era il primo che arrivasse dopo lo Sciocco; l'uomo lo pianto' la' in mezzo e se ne ando' e lascio' che il re annegasse. Cosi' lo Sciocco sposo' la figlia e divento' re.
 